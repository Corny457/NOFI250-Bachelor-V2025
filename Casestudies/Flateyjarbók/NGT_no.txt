Nú er at segja frá því er Sigurðr bjósk til bardaga í mót Hundings sonum. Hann hafði mikit lið ok vel vápnat. Reginn hafði mjǫk ráðagørð fyrir liðinu. Hann hafði sverð þat er Riðill hét, er hann hafði smíðat. Sigurðr bað Reginn ljá sér sverðit. Hann gerði svá ok bað hann drepa Fáfni þá er hann kæmi aptr ór þessi ferð. Sigurðr hét honum því. Síðan sigldu vér suðr með landi. Þá fengu vér gjǫrningaveðr stór ok kenndu þat margir Hundings sonum. Síðan sigldu vér nokkuru landhallara. Þá sáum vér mann einn á bjargsnǫs nokkurri, er gekk fram af sjóvarhǫmrum. Hann var í heklu grǿnni ok blám brókum ok knéftum skóm á fótum upphafa ok spjót í hendi. Þessi maðr ljóðar á oss ok kvað: Hverir ríða hér ræfils hestum, hafri unnar hafi glymjanda Eru segl yðr sjóvi stokkin Munu at vápnaðir vind of standask? Reginn kvað í móti: Hér eru vér, Sigurðr, á sjó komnir, er oss byrr gefinn vit bana sjálfan. Fellr bratt breki brǫndum hærra hlunnvígg hrapa, hverr spyr at því? Heklumaðrinn kvað: Hnikarr hétum mik þá er hug gladdi Vǫlsungr víða ok vegit hafði. Nú máttu kalla karl á bjargi, Feng eða Fjǫlni, far vil ek þiggja! Þá víku vér at landi ok lægði skjótt veðrit ok bað Sigurðr karl ganga út á skipit. Hann gerði svá. Þá fell þegar veðrit ok gerði hinn bezta byr. Karl settisk niðr fyrir kné Sigurði ok var mjǫk makráðr. Hann spurði ef Sigurðr vildi nokkut ráð af honum þiggja. Sigurðr kveðsk vilja, sagðisk þat ætla at hann mundi verða ráðdrjúgr ef hann vildi mǫnnum gagn gera. Sigurðr kvað til heklumanns: Segðu mér þat, Hnikarr, alls þú hvártveggja veizt, góða heill ok guma, hverjar eru beztar ef berjask skal heillir at sverða svipan? Hnikarr kvað: Mǫrg eru góð ef gumnar vita heill at sverða svipan. Dyggva fylgju hygg ins dǫkkva vera af hrotta meiða hrapi. Þat er annat ef þú ert um kominn ok til brottferðar búinn. Tvá þú lítr ára í standa hróðrfulla hali Þat er hit þriðja ef þú þjóta heyrir úlf undir askinum. Heilla auðit verðr þér af hjálmstǫfum ef þú lítr þá fyrr fara. Eingi skal gumna í gegn vega síðsitjandi systur mána. Þeir sigr hafa sem sjá kunnu hjǫrleiks hvatir eðr hamalt fylkja. Þat er fár mikit ef þú fǿti drepr þá er at vígi vegr. Tálar dísir standa þér á tvær hliðar ok vilja þik sáran sjá. Kemdr ok þveginn skal kennask hverr ok af minni mettr, þvíat óvíst er hvat er aptni kemr. Illt er fyrir heill at hrapa. Ok eptir þat sigldu vér suðr fyrir Hollsetuland ok fyrir austan Frísland ok þar at landi. Þegar fregna Hundings synir um ferð vára ok safna liði ok verða brátt fjǫlmennir. Ok er vér finnumsk, teksk harðr bardagi. Var Lyngvi þeirra brǿðra fremstr í allri framgǫngu. Sóttu þó allir fast fram. Sigurðr sǿkir í móti svá hart at allt hrøkk fyrir honum, þvíat sverðit Gramr varð þeim skeinuhætt, en Sigurði þarf eigi hugar at frýa. Ok er þeir Lyngvi finnask, skiptask þeir mǫrgum hǫggum við ok berjask alldjarfliga. Verðr þá hvíld á bardaganum þvíat menn horfa á þetta einvígi. Þat var lánga hríð at hvárgi þeirra kom sári á annann. Svá váru þeir vígfimr. Síðan sǿkja brǿðr Lyngva fast fram ok drepa margan mann, en sumir flýja. Þá snýr Hámundr bróðir Sigurðar í móti þeim ok ek með honum. Verðr þá nokkur móttaka. En svá lýkr með þeim Sigurði ok Lyngva at Sigurðr gerir hann handtekinn ok var hann settr í járn. En er Sigurðr kom til vár, þá verða skjótt umskipti. Falla þá Hundings synir ok allt lið þeirra, enda myrkvir þá af nótt. Ok þá er lýsti um morguninn var Hnikarr horfinn ok sásk eigi síðan. Hyggja menn at þat hafi Óðinn verit. Var þá um þat talat hvern dauða Lyngvi skyldi hafa. Reginn lagði þat til ráðs at rista skyldi blóðǫrn á baki honum. Tók Reginn þá við sverði sínu af mér ok reist með því bak Lyngva svá at hann skar rifinn frá hrygginum ok dró þar út lúngun. Svá dó Lyngvi með mikilli hreysti. Þá kvað Reginn: Nú er blóðugr ǫrn breiðum hjǫrvi bana Sigmundar á baki ristinn. Fárr var fremri sá er fold ríðr hilmis hnefi ok Huginn gladdi. Þar var allmikit herfáng. Tóku liðsmenn Sigurðar þat allt, þvíat hann vildi ekki af hafa. Var þar mikit fé í klæðum ok vápnum. Síðan drap Sigurðr þá Fáfni ok Reginn, þvíat hann vildi svíkja hann. Tók Sigurðr þá gull Fáfnis ok reið á burt með. Var hann síðan kallaðr Fáfnisbani. Eptir þat reið hann upp á Hindarheiði ok fann þar Brynhildi, ok fóru þeirra skipti sem segir í sǫgu Sigurðar Fáfnisbana.
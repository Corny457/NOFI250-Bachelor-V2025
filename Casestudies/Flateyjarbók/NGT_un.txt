Nv er at segia fra þui er Sigurdr biozst til bardaga j mot Hundings sonum. hann hafdi mikit lid ok uel uopnnat. Reginn hafde miog radagerd firir lidinu. hann hafdi suerd þat er Ridill het er hann hafde Smidat. Sigurdr bad Regin lea ser suerdit. hann gerde sua ok bad hann drepa Fafni þa er hann kæmi aftr or þessi ferd. Sigurdr het honum þui. Sidan sigldu ver sudr med landi. þa fengu ver giorningauedr stor ok kendu þat margir Hundings sonum. Sidan sigldu uer  nokkuru landhallara. þa sam uer mann æinn a biargsnỏs nokkurre er gek fram af  siofarhomrum. hann uar j heklu grænni ok blam brokum ok knefta sko a fotum upphafua ok spiot j hende. þessi madr liodar a oss ok quad. Huerir rida her ræfils hestum hafri unnar hafi glymianda. eru segl ydr siofui stokkin munu at uopnadir uind of standaz. Reginn quad i moti. Her eru uer Sigurdr a sia komnir er oss byrr gefinn uit bana sealfan. fellr bratt breki brondum hærra hlunnuigg hrapa huerr spyr at þui. Heklumadrinn quad. Hnikar hetom mik þa er hug gladdi Uỏlsungr uida ok uegit hafde. nu mattu kalla karll a biargi Feing edr Fiolni far uil ek þiggia. Þa uiku ver at landi ok lægdi skiott uedrit ok bat Sigurdr karll ganga ut a skipit. hann gerde sua. þa fell þegar uedrit ok gerdi hinn bezsta byr. Karll settiz nidr firir kne Sigurde ok uar miog makradr. hann Spurde ef Sigurdr uillde nokkut rad af honum þiggia. Sigurdr kuelzst uilia. sagdizst þat ' at hann munde uerda raddriugr ef hann uillde monnum gagnn gera. Sigurdr quad til heklumannz. Segþu mer þat Hnikarr allz þu huortueggia ueitzst goda hæill ok guma. hueriar eru bezstar ef beriazst skal hæillir at suerda suipan. Hnikarr quad. Morg erv god ef gumnar vita hæill at suerda suipan. dyggua fylgiu hygg ens dỏkkua vera af hrotta meida hrapi. þat er annat ef þu ert um kominn ok til brottferdar buinn. tua þu litr ara j standa hrodðrfulla hale. Þat er hit þridia ef þu þiota heyrir ulf undir askinum. hæilla audit uerdr þer af healmstỏfum ef þu litr þa fyrr fara. Einge skal gumna j gegnn uega sidsitiande systur mana. þeir sigr hafua sem sia kunnu hiorleiks huatir edr hamallt fylkia. þat er faar mikit ef þu fæti drepr þa er at uigi uegr. tálar disir standa þer a tuær hlidar ok uilia þig saran sia. Kemdr ok þueginn skal kennazst huerr ok af minne mettr. þuiat ouist er huat er aftnni kemr illt er firir hæill at hrapa. Ok eftir þat sigldu uer sudr firir Hollsetuland ok firir austan Frijsland ok þar at lande. þegar fregna Hundings synir um ferd uora ok safnna lide ok uerda bratt fiolmennir. ok er uer finnumzst tekzst hardr bardagi. uar Lyngui þeirra brædra fremzstr j allre framgongu.  sottu þo allir fast fram. Sigurdr sækir j moti sua hart at allt hrỏk firir honum þuiat suerdit Gramr uerdr þeim skæinuhæti. en Sigurdi þarf æigi hugar at fryia. Ok er þeir Lyngui finnazst skiftazst þeir morgum hoggum uid ok beriazst alldiarfliga. uerdr þa huilld a bardaganum þuiat menn horfa a þetta æinuige. þat uar langa hrid at huorgi þeirra kom sari a annann. su' voru þeir uigfimir. Sidan sækia brædr Lyngua fast fram ok drepa margan mann en sumir flyia. þa snyrr Hamundr brodir Sigurdar j moti þeim ok ek med honum. uerdr þa nokkur mottaka. en suo lykr med þeim Sigurdi ok Lyngua at Sigurdr gerir hann handtekinn ok var hann setir j iarnn. En er Sigurdr kom til uor þa uerða skiot umskipti. falla þa Hundings synir ok allt lid þeirra enda myrkur þa af nott. Ok þa er lysti um morguninn uar Hnikar horfinn ok sazsl æigi sidan. hyggia menn at þat hafui Odinn verit. Uar þa um þal talat huernn dauda Lyngui skyllde hafua. Reginn lagde þat til rads at rista skyllde blodỏrnn a baki honum. tok Reginn þa uit suerdi sinu af mer ok ræist med þui bak Lyngua suo at hann skar rifin fra hrygginum ok dro þar vt lungun. suo do Lyngui med mikilli hreysti. þa quad Reginn.

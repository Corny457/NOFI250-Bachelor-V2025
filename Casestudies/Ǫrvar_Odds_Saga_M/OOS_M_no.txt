34. Oddr, komtu eigi til orrostu — hrǫd þar hjálmat lið — handis skyrtur. Guðr geisaði, gekk glóð í bæ, þá er á óvinum vá sigr konungr. Þá fær Sjólfr honum annat horn ok kvað vísu þessa: 35. Oddr, vartu eigi at eggroði, þá er seggi allvalds svelta létum. Bar ek sár þaðan sex ok átta, en þú með bæjum batt þér matar. Nú ganga þeir til sæta sinna, en Oddr ríss upp ok gengr fyrir Sigurð ok fœrir honum horn ok annat Sjólfi ok kvað þetta: 36. Þit skuluð hlýða hróðri mínum, Sigurð ok Sjólfr , sessunautar. Ykkr á ek gjalda greypan verka, hróðr harðsnúinn, huglausum tveimr. 37. Þú látt, Sjólfr, soðgólfi á, dáða vanr odvarfs hugar, þá er ek einn út í Akvitánja fjóra menn fjörvi rænta. Þá gekk Oddr til sætis síns. Síðan ganga þeir báðir fyrir Odd ok selr Sjólfr honum nú fyrr horn ok kvað: 38. Þú hefir, Oddr, þegit ölmusu ok bitlinga beðit af borðit, en ek einn af yngsfjalli högginn skjöld í hendi bar. Þá drakk Oddr af horni en Sigurðr fœrir honum annat ok kvað:" 39. Oddr, vartu eigi út með Girkjum, þá er á Serkjum sverð vár rauðum. Gerðum hafan hljóm af sverðum; fellu fyrðar í fólkroði. Nú drekkr Oddr af horni en þeir fara at sitja. Síðan ríss Oddr upp ok fœrir sitt horn hvárum þeira ok kvað þetta: 40. sótti við meyjar málþing, saman, Sjólfr meðan svíra hjuggum . Unnum harðan Hunding drepinn, ok Ölvi aldr of synjat. 41. Þú látt, Sjólfr, í sal meyja, meðan við Bjarma börðumz tysvar. Háðum hildi högg snarliga, en þú, Sigurðr, svaft undir blæju. Nú gengr Oddr at sitja, en þeir drekka af hornum. Eptir þat ganga þeir fyrir Odd ok fœra honum tvau horn, ok kvað þetta: 42. Oddr, vartu eigi á Atalsfjalli, þá er fenloga fengit höfðum. Þá er bes-serki brytja knádum; þá var af kaupum konungs sonr drepinn. Enn drekkr Oddr af horni en þeir sitja. Þá fœrir Oddr þeim horn ok kvað þetta: 43. Sjólfr, vartu eigi, þar er sjá mátti brynjur manna, blóði þvegnar. Hrukku oddar í hillserkjum, en þú höll konungs hölldr kannaðir. 44. Sigurðr, vartu eigi þar er sax ráðum hardla snarliga fyr haugs-nesi. Vartu eigi vestr með Skolla, þá er Engla gram aldri námum. Nú sez Oddr niðr, en þeir fœra honum horn, ok fylgir engi kveðskapr sem fyrr. Oddr drekkr af en þeir sitja. Þá fœrir Oddr þeim horn ok kvað þetta: 45. Sjólfr, vartu eigi, þar er sverð ruðum höss á skeiðum fyr hléseyju, heldr †hnalladir† þú heima á millum kynmálasamr kálfs ok þýjar. 46. Sigurðr, vartu eigi, á Sælundi þar er felda ek bræðr mjök bölharða Brand ok Agnar, Ásmund, Ingjall, Álf inn fimta. En þú heima látt í höll konungs, skrökmálasamr, †skud† hernumin. Nú sitr hann, en þeir fœra honum horn tveir, ok kveða ekki. Oddr drekkr af báðum hornunum, ok síðan stendr hann upp ok fœrir þeim horn ok kveðr þetta: 47. Sjólfr, vartu eigi suðr á skeiði, þar sem kappar knúðu hildi. Óðum dreyra, svá at ökla tók; víg vá ek mörg ; ok vartu ekki þar. 48. Sigurðr, vartu eigi Svíaskerjum í , þá er Hálfdani heiptir guldum. Urðu randir raun mjök lagðar sverðum skýfðar, en hann sjálfr drepinn. Síðan sez Oddr niðr, en þeir fœra honum tvau horn. Oddr drekkr af hvárutveggja þá fœrir hann þeim ok kvað þetta: 49. vér heldum aski enskra sunda , teitir ok í Trönuvágum? Þar lá fyrir Ögmundr Eyþjófsbani, trauðastr flugar, á tveimr skipum. 50. þar lékum vér lindi hjörva hörðu grjóti, ok hössum sverðum. Þrír lifðum vér en þeir níu; hrottar hernumnir , hví þegit þit nú? Enn gengr Oddr til sætis, en þeir fœra honum tvau horn, hann tekr við ok drekkr af. Þá ríss Oddr enn upp ok fœrir þeim horn ok kvað þetta: 51. Sjólfr, vartu eigi Sámseyju í, þá er vit Hjörvarð höggum skiptak. Tveir váru vit, en þeir tólf saman; sigr hafða ; þó saz þú kyrr meðan. 52. Gekk ek um Gautland í grimmum hug sjau dægr saman, áðr en Sæund fyndak. átta ek þeira, áðr þaðan færa, fimtán manna fjörvi at ráða ; en þú gnaggaðir, gárungr vesall, síð um aptan til sængr þýjar. Þá verðr óp allmikit at í hǫllunni því er Oddr kvað. Þeir drekka nú af hornum sínum Oddr sez niðr enn; Silkisif bað menn hlýða skemtan. Enn fœra þeir Oddi tvau horn ok drekkr hann af þeim báðum. Eptir þat ríss Oddr upp ok gengr fyrir þá ok þykkiz hann sjá, at nú sígr at þeim drykkjan ok þat altsaman er þeir eru fyrir lagðir í kveðskapnum. Nú selr hann þeim horn ok kvað þetta: 53. Þit munuð hvergi hæfir þykkja, †s. ok s.† , í höll konungs, ef ek Hjálmars get ins hugumstóra, þess er snarp-ligast sverði beitti. 54. Gekk snarpligast Þórðr fyr skjöldu , hvargi er orrostu eiga skyldum. Hann lét Hálfdan hníga at velli, frægjan stilli, ok hans fylgjara. 55. Váru vit Ásmundr opt í bernsku fóstbræðr saman báðir litnir. Bar ek fyr stilli stöng darraðar, þar sem konungar kappi deildu. 56. Hefi ek á  Saxa ok Svía herjat, fúss á Frakka ok Flæmingja , Íra Engla ‘eirnen’ Skota ; þeim hefi ek öllum óþarfr verit. 57. Nú hefi ek dýra drengi lifða, þá er forðum fylgðu úti. því munu engir æðri síðan frægri drengir í fólkroði. 58. Nú hefi ek várar iðnir talðar, þær er forðum vér framðar höfðum. aptr geng ek nú til öndvegis sigri fegnir; látum Sjólf mæla!
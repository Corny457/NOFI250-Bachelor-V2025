11. Oddr! klauftu ei at orrostu — hrǫkk hjálmat lið — Hamðis skyrtur; Guðr geisaði, gekk eldr í bǿ, þá er af Vinðum vá sigr konungr». Nú fær Sigurðr honum annat horn ok kvað þat: 12. «Oddr! vartu eigi at eggroði, þá er seggi allvalds svelta létum. Bar ek sár þaðan sex ok átta, en þú með bygðum batt þér matar». Nú ganga þeir at sitja, en Oddr drekkr af hornum. Þá ríss Oddr upp ok fyllir hornin ok gengr fyrir þá með ok fær sitt horn hvárum ok kvað þetta: 13. «Þit skuluð hlýða hróðri mínum, Sigurðr ok Sjólfr, sessunautar! Ykkr á ek gjalda greypan , hróðr harðsnúinn, huglausum tveim. 14. Þú látt, Sjólfr, soðgólfi á, dáða vanr ok dýrs hugar, en ek út með Akvitánum fjóra menn fjǫrvi næmðak.». Nú gengr Oddr at sitja, en þeir drekka af hornum. Síðan ganga þeir fyrir Odd með horn full. Þá kvað Sjólfr: 15. «Þú hefir, Oddr, farit með ǫlmusum ok bitlinga borit af borði, en ek einn af Úlfsfjalli hǫggvinn skjǫld í hendi bark. ». Þá selr Sigurðr Oddi horn annat ok kvað þetta: 16. «Oddr! vartu eigi út með Girkkjum, þá er á Serkjum sverð vár ruðum; Gerðum harðan hljóm ísarna, fellu fyrðar í fólkroði», Nú ganga þeir at sitja, en Oddr drekkr af hornum. Síðan fyllir hann hornin ok gengr fyrir þá ok kvað þetta: 17. «Sjólfr láttu um meyja málmþing, saman, meðan loga létum leika um konung. Unnum harðan hilding drepinn, ok hans félǫgum aldr of synjat. 18. en þú látt, Sigurðr, í sal meyja, meðan við Bjarma bǫrðumsk tysvar; Háðum hildi heldr snarliga, en þú, seggr, í sal svaft und blæju». Oddr gengr þá at sitja, en þeir drekka af hornum. Þvínæst fœra þeir Oddi horn tvau, ok kvað Sjólfr þetta: 19. «Oddr, vartu ei á Atalsfjalli, þá er fenloga fengit hǫfðum; vér berserki binda knáttum, þá var af kappi konungs lið drepit. ». Sigurðr kvað nú ekki. Þeir ganga nú at sitja, en Oddr drekkr af hornum. Ok nú gengr hann fyrir þá með tvau horn ok kvað þetta: 20. «Sjólfr, vartu eigi, þar er sjá knátti brynjur manna blóði þvegnar; hrukku oddar í járnserkjum, en þú hǫll konungs heldr kannaðir. 21. Sigurðr! vartu ei þar er sex hruðum hábrynjuð skip fyr Hólmsnesi; vartu ok eigi vestr með Skolla, þá er Engla gram aldri næmðum». Oddr sez nú niðr, en þeir drekka af hornum ok síðan fylla þeir horn ok fœra honum, ok verðr nú ekki kveðit. Þeir setjaz niðr, en Oddr drekkr af hornum ok fyllir þeim ǫnnur ok sér nú at þeir gøraz mjǫk drukknir ok nú fœrir hann þeim horn ok kvað þat: 22. «Sjólfr, vartu ei, þar er sverð hvǫss á hjarli fyr Hléseyju, en þú hallaðisk heima á milli, kynmálasamr, kálfs ok þýjar. 23. ok Sigurðr, vartu eigi, er á Selund feldak brǿðr bǫlharða: Brand ok Agnar, Ásmund, Ingjald, Álfr var inn fimti, en þú heima látt í hǫll konungs skrǫkmálasamr, skauð hernumin». Þá sez Oddr, en þeir drekka af hornum. Ok enn fylla þeir horn ok fœra Oddi ok kveða ekki, þvíat af þeim tók málit, er þeir gøraz úfœrir. Oddr drekkr af horni, en þeir sitja, ok nú fyllir Oddr hornin ok fœrir þeim ok kveðr þetta: 24. «Sjólfr, vartu eigi suðr á skiði, þar konungar kníðu hjálma Óðum dreyra, svá at í ǫkla tók; víg vakða ek — vartu eigi þar. 25. ok Sigurðr! vartu eigi þar í Svíaskerjum , þá er Hálfdani heiptir guldum; urðu randir rógmiklaðra sverðum skornar, en hann sjálfr drepinn». Nú sez Oddr niðr, en þeir drekka af hornum, ok nú fœra þeir Oddi horn, ok geisar nú fast í þeim, ok grenja mjǫk. Oddr drekkr þegar af ok fyllir þeim ǫnnur ok fœrir ok kvað þetta: 26. «hvar var þit þá, veslar snýtur, er vér heldum aski í Elfarsund, teitir ok reifir, at Trǫnuvágum; þar lá Ǫgmundr Eyþjófsbani trauðastr flugar, á tveimr skipum. 27. Þar létu vér lindi bǫrðu hǫrðu grjóti, hvǫssum sverðum; þrír lifðum vér, en þeir níu: hrókr hernuminn! hví þegir nú?» Oddr gengr nú til sætis, en þeir drekka enn af hornum ok fœra Oddi horn tvau, ok þó sjá allir er inni váru, at þeir váru farnir. Oddr drekkr af hornum þegar ok fyllir enn ok fœrir þeim ok kvað þat: 28. «Sjólfr! vartu eigi Sámseyju í, þar er við Hjǫrvarð hǫggum skiptum; tveir váru vit, en þeir tólf saman, sigr hafða ek — saztu kyrr meðan. 29. Gekk ek um Gautland í grimmum hug sjau dǿgr saman, áðr ek Sævið fyndak; knátta ek þeira, áðr ek þaðan fǿra, fimtán liða fjǫrvi ráða, en þú gjǫgraðir, gárungr vesall! síð of ǫpnum til sængr þýjar». Þá var œpt at um hǫllina alla, en Oddr gengr til sætis síns. Þeir drukku af hornum enn; þá mælti konungsdóttir, bað menn hlýða skemtan þá er hjá væri. Sjólfr stendr enn upp ok fyllir hornin ok fœrir Oddi, en Sigurðr var nú farinn. Oddr tekr við hornunum ok drekkr af þegar. Síðan byrlar hann í hornin ok gengr fyrir þá Sjólf ok kvað: 30. «Þit munuð hvergi hǿfir þykkja, Sjólfr ok Sigurðr! í sveit konungs, ef ek Hjálmars getk ins hugumstóra, þess er snarligast sverði beitti. 31. Gekk skarpr Þórð fyr skjǫldu fram, hvargi er orrostu eiga skyldum. Hann lét Hálfdan hníga at velli, frǿknan stilli, ok hans fylgjara. 32. Váru vit Ásmundr opt í bernsku fóstbrǿðr saman báðir litnir; bar fyr stilli stǫng darraðar, þars konungar kappi deildu. 33. Hefi ek á Saxa ok á Svía herjat, Frísi ok Frakka ok á Flæmingja, Íra ok Engla ok endr Skota, þeim hefi ek ǫllum óþarfr verit. 34. Nú hefi ek dýra drengi talða þá er forðum mér fylgðu úti; munu einigir verða síðan frægri fyrðar í fólkroði. 35. Nú hefi ek órar iðnir talðar, þær er forðum vér framðar hǫfðum; opt gengum vér til ǫndvegis sigri fegnir; látum Sjólf mæla».
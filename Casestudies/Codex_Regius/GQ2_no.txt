Mær var ek meyja, móðir mik fæddi, björt í búri, unna ek vel bræðrum, unz mik Gjúki gulli reifði, gulli reifði, gaf Sigurði.  Svá var Sigurðr uf sonum Gjúka sem væri grænn laukr ór grasi vaxinn eða hjörtr hábeinn um hvössum dýrum eða gull glóðrautt af grá silfri.  Unz mér fyrmunðu mínir bræðr að ek ætta ver öllum fremra; sofa þeir né máttut né of sakar dæma áðr þeir Sigurð svelta létu.  Grani rann að þingi, gnýr var að heyra, en þá Sigurðr sjálfr eigi kom; öll voru söðuldýr sveita stokkin of vanið vási of vegöndum.  Gekk ek grátandi við Grana ræða, úrughlýra, jó frá ek spjalla; hnipnaði Grani þá, drap í gras höfði; jór það vissi: Eigendr né lifðut. Lengi hvarfað, lengi hugir deildust áðr ek of frægjak fólkvörð að gram.  Hnipnaði Gunnarr, sagði mér Högni frá Sigurðar sárum dauða: Liggr of höggvinn fyr handan ver Guðþorms bani, of gefinn úlfum.  Líttu þar Sigurð á suðrvega, þá heyrir þú hrafna gjalla, örnu gjalla, æzli fegna, varga þjóta um veri þínum.  Hví þú mér, Högni, harma slíka vilja laussi vill um segja? Þitt skyli hjarta hrafnar slíta víð lönd yfir en þú vitir manna.  Svaraði Högni sinni einu, trauðr góðs hugar, af trega stórum: Þess áttu, Guðrún, græti að fleiri að hjarta mitt hrafnar slíti.  Hvarf ek einn þaðan annspilli frá á við, lesa varga leifar; gerðiga ek hjúfra né höndum slá né kveina ver sem konur aðrar þá er sat soltin um Sigurði.  Nótt þótti mér, niðmyrkr, vera er ek sárla satk yfir Sigurði; úlfar þóttust öllu betri ef þeir léti mik lífi týna eða brenndi mik sem birkinn við.  Fór ek af fjalli fimm dægr talið unz ek höll Hálfs háva þekkðak.  Sat ek með Þóru sjau misseri, dætr Hákonar, í Danmörku; hon mér að gamni gullbókaði sali suðræna ok svani danska.  Höfðu við á skriftum það er skatar léku ok á hannyrðum hilmis þegna, randir rauðar, rekka Húna, hjördrótt, hjálmdrótt, hilmis fylgju.  Skip Sigmundar skriðu frá landi, gylltar grímur, grafnir stafnar; byrðu við á borða það er þeir börðust, Sigarr ok Siggeirr, suðr á Fífi.  Þá frá Grímhildr, gotnesk kona, hvað ek væra hyggjuð; hon brá borða ok buri heimti, þrágjarnliga, þess að spyrja:  Hverr vildi son systur bæta eða ver veginn vildi gjalda.  Gerr lézt Gunnarr gull að bjóða, sakar að bæta, ok ið sama Högni; hon frétti að því hverr fara vildi vigg að söðla, vagn að beita, hesti ríða, hauki fleygja, örum að skjóta af ýboga.  Valdarr Dönum með Jarizleifi, Eymóðr þriði með Jarizkári; inn gengu þá, jöfrum líkir, Langbarðs liðar, höfðu loða rauða.  Skreyttar brynjur, steypta hjálma, skálmum girðir, höfðu skarar jarpar. Hverr vildi mér hnossir velja, hnossir velja, ok hugað mæla ef þeir mætti mér margra súta tryggðir vinna; ef né ek trúa gerðak.  Færði mér Grímhildr full að drekka, svalt ok sárligt, né ek sakar munðak; það var um aukið urðar magni, svá köldum sæ ok sonar dreyra.  Vóru í horni hvers kyns stafir ristnir ok roðnir — ráða ek né máttak— lyngfiskr langr, lands Haddingja ax óskorið, innleið dýra.  Vóru þeim bjóri böl mörg saman, urt allz viðar ok akarn brunnin, umdögg arins, iðrar blótnar, svíns lifr soðin því að hon sakar deyfði.  En þá gleymðu, er getið höfðu, öll jöfurs jórbjúg í sal; kvómu konungar fyr kné þrennir áðr hon sjálfa fjölð mik sótti að máli.  Gef ek þér, Guðrún, gull að þiggja, fjölð allz fjár, að þinn föður dauðan, hringa rauða, Hlöðvés sali, ársal allan, að jöfur fallinn.  Húnskar meyjar, þær er hlaða spjöldum ok gjöra gull fagrt, svá að þér gaman þikki; ein skaltu ráða auði Buðla, gulli göfguð ok gefin Atla.  Vilk eigi ek með veri ganga né Brynhildar bróður eiga; samir eigi mér við son Buðla ætt að auka né una lífi.  Hirða þú höldum heiftir gjalda því að vér höfum valdið fyrri; svá skaltu láta sem þeir lifi báðir, Sigurðr ok Sigmundr, ef þú sonu fæðir.  Máka ek, Grímhildr, glaumi bella né vígrisins vánir telja síz Sigurðar sárla drukku hrægífr, Huginn hjartblóð saman.  Þann hefi ek allra ættgöfgastan fylki fundið ok framarst nekkvi; hann skaltu eiga unz þik aldr viðar, verlaus vera, nema þú vilir þenna.  Hirða þú bjóða bölvafullar þrágjarnliga þær kindir mér! Hann mun Gunnar grandi beita ok ok ór Högna hjarta slíta.  Munkat ek letja áðr lífshvatan eggleiks hvötuð aldri næmik.  Grátandi Grímhildr greip við orði er burum sínum bölva vætti ok mögum sínum meina stórra:  Lönd gef ek enn þér, lýða sinni, Vinbjörg, Valbjörg, ef þú vill þiggja; eigðu um aldr það ok uni, dóttir!  Þann mun ek kjósa af konungum ok þó af niðjum nauðig hafa; verðr eigi mér verr að ynði né böl bræðra að bura skjóli. Senn var á hesti hverr drengr litinn en víf valnesk hafið í vagna; vér sjau daga svalt land riðum en aðra sjau unnир kníðum.  En ina þriðju sjau þurrt land stigum; þar hliðverðir hárar borgar grind upp luku áðr í garð riðum.  Vakði mik Atli en ek vera þóttumst full illz hugar að frændr dauða: Svá mik nýliga nornir vekja, vílsinnis spá vildi að ek réða.  Hugða ek þik, Guðrún, Gjúka dóttir, læblöndnum hjör leggja mik í gögnum.  Það er fyr eldi er járn dreyma, fyr dul ok vil drósar reiði; mun ek þik við bölvi brenna ganga, líkna ok lækna þótt mér leiðr sér.  Hugða ek hér í túni teina fallna þá er ek vildigak vaxna láta, rifnir með rótum, roðnir í blóði, bornir á bekki, beðið mik að tyggva.  Hugða ek mér af hendi hauka fljúga bráðalausa bölranna til; hjörtu hugða ek þeira við hunang tuggin, sorgmóðs sefa, sollin blóði.  Hugða ek mér af hendi hvelpa losna, glaums andvana, gylli báðir; hold hugða ek þeira að hræjum orðið, nauðigr ná nýta ek skyldak.  Þar munu seggir um sæing dæma ok hvítinga höfði næma; þeir munu feigir fára nátta fyr dag litlu drottum bergja.  Lægja ek síðan — né ek sofa vildak— þrágjarn í kör; það man ek görva.
Þorvaldr hét maðr. Hann var sonr Ásvalds Úlfssonar, Yxna-Þórissonar. Eiríkr hét sonr hans. Þeir feðgar fóru af Jaðri til Íslands fyri víga sakar ok námu land á Hornstrǫndum ok bjuggu at Drǫngum. Þar andaðisk Þorvaldr.  En Eiríkr fekk þá Þórhildar, dóttur Jǫrundar Atlassonar ok Þorbjargar knarrarbringu, er þá átti Þorbjǫrn hinn haukdǿlski ok bjó á Eiríks stǫðum. Síðan er Eiríkr réz norðan þat er hjá Vatshorni. Þá felldu þrælar Eiríks skriðu á bǿ Valþjófs á Valþjófsstǫðum. Eyjólfr saurr, frændi hans, drap þrælana hjá Skeiðsbrekkum upp frá Vatshorni. Fyrri þat vá Eiríkr Eyjólf saur. Hann vá ok Hólmgǫngu-Hrafn at Leikskálum. Geirsteinn ok Oddr á Jǫrva, frændr Eyjólfs, villdu eptir hann mæla. Þá var Eiríkr gerr brott ór Haukadal. Hann nam þá Brokey ok Yxney ok bjó at Trǫðum í Suðrey inn fyrsta vetr. Þá léði hann Þorgesti setstokka. Síðan fór Eiríkr í Yxney ok bjó á Eiríksstǫðum. Hann heimti þá setstokkana ok náði eigi. Eiríkr sótti þá setstokkana á Breiðabólstað, en Þorgestr fór eftir honum. Þeir bǫrðusk skammt frá garði at Drǫngum. Þar fellu tveir synir Þorgests ok nǫkkurir menn aðrir. Eptir þat hǫfðu hvárirtveggju setu fjǫlmenna. Styrr veitti Eiríki ok Eyjólfr ór Svíney, Þorbjǫrn Vífilsson ok synir Þorbrands í Álftafirði, en Þorgesti veittu synir Þórðar gellis ok Þorgeirr ór Hítardal, ok Áslákr ór Langadal ok Illugi, sonr hans. Þeir Eiríkr urðu sekir á Þórsnessþingi. Hann bjó skip í Eiríksvági, en Eyjólfr leyndi honum í Dímunarvági, meðan þeir Þorgestr leituðu hans um eyjarnar. Hann sagði þeim, at hann ætlaði at leita lands þess, er Gunnbjǫrn, sonr Úlfs kráku, sá, er hann rak vestr um haf ok hann fann Gunnbjarnarsker. Hann kveðsk aptr mundu leita til vina sinna, ef hann fyndi landit. Þeir Þorbjǫrn ok Eyjólfr ok Styrr fylgðu Eiríki út um eyjarnar, skilðusk þeir með hinni mestu vináttu. Kveðsk Eiríkr þeim skyldu verða at þvílíku trausti, ef hann mætti sér við koma ok kynni þeir hans at þurfa. Sigldi Eiríkr á haf undan Snjófellsjǫkli. Hann kom útan at jǫkli þeim, er heitir Bláserkr. Fór hann þaðan suðr at leita, ef þar væri byggjanda. Hann var hinn fyrsta vetr í Eiríksey nær miðri hinni vestri byggð. Um várit eptir fór hann til Eiríksfjarðar ok tók sér þar bústað. Hann fór þat sumar í vestri óbyggð ok var þar lengi. Hann gaf þar víða ǫrnefni. Hann var annan vetr í Eiríkshólmum fyri Hvarfsgnúpi en hit þriðja sumar fór hann allt norðr til Snjófells ok inn í Hrafnsfjǫrð. Þá kveðsk hann kominn fyri botn Eiríksfjarðar. Hverfr hann þá aptr ok var hinn þriðja vetr í Eiríksey fyri mynni Eiríksfjarðar. Hann var þann vetr með Ingólfi á Hólmlátri. Um várit bǫrðusk þeir Þorgestr, ok fekk Eiríkr ósigr. Eptir þat váru þeir sættir. Þat sumar fór Eiríkr at byggja land þat, sem hann hafði fundit ok kallaði Grǿnland, því at hann kvað menn þat mjǫk mundu fýsa þangat, ef landit héti vel.
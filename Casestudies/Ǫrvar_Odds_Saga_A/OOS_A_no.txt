34. Oddr, klauftu eigi at orrostu — hrökk hjálmat lið — handis skyrtur. Guðr geisaði, gekk eldr um bæ, þá er á Vinðum vá sigr konungr. Sjólfr fær honum annat horn ok biðr hann af drekka ok kvað vísu: 35. Oddr, vartu eigi at eggroði, þá seggi alvalds svelta létum. Bar ek sár þaðan sex ok átta, ok þú með bæjum batt þér matar. Síðan ganga þeir til sætis síns, en Oddr ríss upp ok gengr fyrir Sigurð ok fœrir honum horn en annat Sjólfi ok kvað sína vísu til hvárs þeira, áðr hann gekk í burtu: 36. Þit skuluð hlýða hróðri mínum, Sigurðr ok Sjólfr, sessunautar. Ykr á ek gjalda greypan verka, hróðr harðsnúinn, huglausum tveir. 37. Þú látt, Sjólfr, í soðgólfi , dáða vanr ok dýrs hugar, en ek út á Akvitánja fjóra menn fjörvi næmðak. Þeir drukku af hornunum en Oddr gekk at sitja. Síðan ganga þeir enn fyrir Odd ok selr Sjólfr honum horn ok kvað vísu: 38. Þú hefir, Oddr, farit með ölmusum ok bitlinga borit frá porti, en ek einn af ygsfjalli höggvinn skjöld í hendi bar. Sigurðr fœrir honum annat horn ok kvað þetta: 39. Oddr, vart eigi út með Grikkjum, þá er á Serkjum sverð vár ruðum. Gjörðum hafan hljóm stál járna; fellu fyrðar í fólkroði. Nú drekkr Oddr af hornunum en þeir gengu at sitja. Síðan ríss Oddr upp ok gekk með sitt horn at hvárum þeira ok kvað þetta: 40. Slóttu við meyjar málþing, Sæólfr, meðan loga létum leika um kyni . Unnum harðan Hadding drepinn, þá Ölvi var aldrs um synjat. 41. Þú látt, Sigurðr, í sal meyja, meðan við Bjarma börðumz tysvar. Háðum hildi hauksnarliga, en þú, seggr, í sal svaft undir blæju. Nú gengr Oddr at sitja, en þeir drukku af hornum ok þótti mǫnnum þetta mikil skemtan ok gáfu allir hljóð til þessa. Eptir þat gǫngu þeir fyrir Odd ok fœra honum horn, þá kvað Sjólfr: 42. Oddr, vartu eigi á á atansfjalli, þá er fenloga fengit höfðum. Vér berserki binda gerðum; þá var af kappi konungs lið drepit. Nú drekkr Oddr af hornum en þeir setjaz niðr. Oddr fœrir þeim horn ok kvað þetta: 43. Sjólfr, vartu eigi, þar er sjá máttum brynjur manna, blóði þvegnar. Hrukku oddar í hringserkjum, en þú höll konungs heldr kannaðir. 44. Sigurðr, vartu eigi þar er sex hruðum hábyrðuð skip fyr hauksnesi. Vartu ok eigi vestr með Skolla, þá er Engla gram aldri næmðum. Oddr sez nú niðr, en þeir fœra honum horn, ok fylgir engi kveðskapr. Hann drekkr af en þeir setjaz niðr ok nú fœrir Oddr þeim horn ok kvað þetta: 45. Sjólfr, vartu eigi, þar er sverð ruðum hvöss á jarli fyr Hléseyju, þóttu kallaðiz heima á milli kynnmálasamr kálfs ok þýjar. 46. Sigurðr, vartu eigi, á Sælundi felda ek bræðr í böð harða Brand ok Agnar, Ásmund, Ingjald, Álfr var hinn fimti. En þú heima látt í höll konungs, skrökmálasamr, skauð hernumin. Nú gengr hann at sitja, en þeir standa upp ok fœra honum horn. Oddr drekkr af þeim báðum, síðan fœrir hann þeim horn ok kveðr þetta: 47. Sjólfr, vartu eigi suðr á Skíðu, þar er konungar knúðu hjálma. Óðum dreyra, svá at í ökla tók; víg vakða ek; vartu eigi þar. 48. Sigurðr, vartu eigi í Svíaskerjum, þá er Hálfdani heiptir guldum. Urðu randir rógmiklaðar sverðum skornar, en hann sjálfr drepinn. Nú sez Oddr niðr, en þeir fœra honum hornin ok drekkr hann af en þeir fara at sitja. Þá fœrir Oddr þeim horn ok kvað þetta: 49. heldum aski í Elfarsund, teitir ok reifir at Trönuvágum? Þar lá Ögmundr Eyþjófs bani, †[…]† flugar, á tveim skipum. 50. þá létum vér lýði barða hörðu grjóti, ok hvössum sverðum. Þrír lifðum vér en þeir níu; hrókr hernuminn, því þegir þú nú? Þá gengr Oddr til sætis, en þeir fœra honum horn, hann drekkr af hornum ok fœrir þeim ǫnnur ok kvað þetta: 51. Sigurðr, var þú eigi Sámseyju, þá er vit Hjörvarð höggum skipti ek. Tveir várum vit, en þeir tólf saman; sigr hafða ek; saztu kyrr meðan. 52. Gekk ek um Gautland í grimmum hug †vi† dægr í samt, áðr en Sæund fynd ek. Knátta ek þeira, áðr enn þaðan færum, átján liða aldri næmða ; en þú geisaðir, gárungr vesall, síð um aptan til sængr þýjar. Þá varð óp mikit í hǫllunni af þessu er Oddr hafði kveðit, ok drekkir þeir af hornunum sínum en Oddr sez niðr; konungsmenn hlýða skemtan þeira. Enn þeir fœra Oddi hornin ok vinnr hann skjótt um þau bæði. Eptir þat ríss Oddr upp ok gengr fyrir þá ok þykkiz vita, at nú sígr at þeim drykkrinn ok altsaman at þeir váru fyrir lagðir í skáldskapnum. Hann selr þeim hornin ok kvað þetta: 53. Þit munuð hvergi hæfir þykkja, Sigurðr ok Sjólfr, í sveit konungs, ef ek Hjálmars get hins hugumstóra, þess er snarpligast sverði beitti. 54. Gekk snarpr Þórðr fyr skjöldu fram, hvar er orrostu eiga skyldum. Hann lét Hálfdan hníga at velli, fræknan stilli, ok hans fylgjara. 55. Váru vit Ásmundr opt í bernsku fóstbræðr saman báðir litlir . Bar ek stöng darraðar, þar sem konungar kappi deildu. 56. Hefi ek á Saxa ok á Svía herjat, Íra ok á Engla ok endr Skota , Frísa ok Frakka ok á Flæmingja ; þeim hefi ek öllum óþarfr verit. 57. Nú hefi ek dýra drengi talða, þá forðum mér fylgðu úti. munu engir verða síðan frægri fyrðar í fólkroði. 58. Nú hefi ek várar iðnir talðar, þær er forðum framðar hǫfðum. aptr gengum vér til öndvegis sigri gæddir; látum Sjólf mæla!